凌烟阁，得月楼。筑台拜将，投笔封侯。碧苔生陋巷，红叶出御沟。天际虹梁和雨簖，江边渔网带烟收。唱晓灵鸡，两翅拍斜茅店月；排云孤鹤，一声泪落海天秋。
青兜铠，白狐裘。焚琴煮鹤，卖剑买牛。疾风吹雨脚，新月挂云头。月落洲留沙上雁，云飞水宿浪中鸥。庠序间人，茗碗香炉对古史；江湖散客，笔床茶灶载扁舟。
鸳鸯浦，鹦鹉洲。天寒鸦聚，水暖鱼游。张良诚事汉，王粲原依刘。对雪佳人吹凤管，御寒公子拥狐裘。春宴佳宾，雅酌琼浆宽酒量；夜吟骚客，闲收花露润诗喉。