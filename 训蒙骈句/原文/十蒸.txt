霜凛冽，日炎蒸。金乌西坠，玉兔东升。谭清潦水尽，山紫碎花凝。林泉偶座堪留客，竹院相逢却话僧。苏轼神驰，祛橐附床投黠鼠；王思心急，停毫拔剑追飞蝇。
裁蜀锦，织吴绫。儒传一贯，释悟三乘。月殿凌空入，云梯遂步登。鹏达亏程天万里，龙翻禹穴浪千层。鹓列鹭班，袅袅仙台朝玉辇；龙蟠虎踞，巍巍帝阙起金陵。
酤酒帜，读书灯。菖蒲九节，莪术三棱。烦蒸如坐甑，极冷似怀冰。西堂梦草谢灵运，远地思莼张季鹰。山妇供厨，旋斫生柴炊野菜；舟翁泛艇，轻摇画浆采河菱。