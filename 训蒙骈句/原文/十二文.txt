茶已熟，酒初醺。西堂梦草，南涧采芹。烂霞成五色，瑞雪积三分。子美诗成能泣鬼，相如赋就自超群。贪醉清莲，采石矶头捞皓月；思亲仁杰，太行山顶望孤云。
徐孺子，信陵君。文章太守，韬略将军。踏山寻妙药，锄地种香芸。灯尽不挑垂暗芯，炉灰重拨尚余薰。金殿昼长，隐隐漏壶花外转；锦江夜静，悠悠渔笛月中闻。
巫峡月，楚岫云。灯光灿烂，酒气氤氲。蜂趋红杏蕊，鹤踏碧苔纹。清露临晨凉似洗，火云当午热如焚。情重志坚，鸳阁腐衣韩烈妇；才高兴发，龙山落帽孟参军。