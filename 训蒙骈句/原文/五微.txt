城矗矗，殿巍巍。纫兰楚客，泣竹湘妃。客伤南浦草，人采北山薇。竹笋生长擎玳瑁，石榴并破露珠玑。能语能言，鹦鹉啭音劳舌底；有经有纬，蜘蛛结网费心机。
吹暖律，捣寒衣。风翻翠幕，月照朱帏。夜长更漏远，昼永篆香微。村墟犬已经霜瘦，篱落鸡因啄粟肥。碧帻老翁，柳边时睨游鱼走；雪衣仙女，花底长陪舞蝶嬉。
虹晚现，露朝晞。荷擎翠盖，柳脱棉衣。窗阔山城小，楼高雨雪微。林中百鸟调莺唱，月下孤鸿带影飞。老圃秋高，满院掀黄开菊径；芳庭春草，两歧铺绿上柴扉。