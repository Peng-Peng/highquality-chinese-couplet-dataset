吴孟子，楚春申。春风态度，秋水精神。窗目笼纱纸，炉头倒葛巾。吴札多情曾挂剑，张纲有志独埋轮。公子朝歌，檀板缓催金缕曲；王孙夜饮，丝绦长系玉壶春。
金孔雀，玉祥麟。蟪蛄噪晚，鶗鴃鸣春。壁蛩惊怨妇，村犬吠行人。渔唱悠悠清水澈，樵歌杳杳碧苔新。秋色萧条，万树凋零山瘦削；春情淡荡，百花妆点草精神。
将军帽，进士巾。孔门十哲，殷室三人。读书探圣道，嗜酒露天真。戏水游鱼萦过客，隔花啼鸟唤行人。落地杨花，乱逐东风随马足；掀天桃浪，缓乘春雨化龙麟。