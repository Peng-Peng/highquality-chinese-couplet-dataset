巡五岳，望三台。绿橙是叟，红叶为媒。寒深银粟起，醉重玉山颓。树杪风停声未息，花梢月上影成堆。篱下菊开，陶令对花时一醉；庭前枣熟，杜陵上树日千回。
培晚菊，探寒梅。出墙红杏，夹道绿槐。朱陈联戚觉，刘阮到天台。解冻暖风医病草，及时甘雨润枯荄。蜂采菜花，脚带黄金飞不起；雀争梅蕊，口衔白玉叫难开。
栽五柳，植三槐。咸思青箬，渴望绿梅。齑成劳咄啐，诗就作敲推。捉月骚人凌波浪，乘云仙子上蓬莱。灯点木油，红日光中消冻雪；弓弹绵絮，白云堆里响晴雷。