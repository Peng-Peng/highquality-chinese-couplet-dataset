宣紫诏，拜黄庭。凫飞北阙，鸿抟南溟。蟠桃千岁熟，丹桂九秋馨。曳杖寻僧来古寺，提壶饯客到长亭。水面游鱼，冲散浮萍千点绿；岗头过马，踏开芳草一痕青。
观稷稼，验尧蓂。庄周梦蝶，车胤囊萤。水浪风翻白，山藓雨掠青。汉水雨余龟曳尾，华山月冷鹤梳翎。鲁阳倒戈，薄暮指回三舍日；渔父泛棹，清霄摇动一湖星。
千顷稻，一池萍。露冻石乳，风撞花铃。山随帆影转，水被石机停。云迷石洞花眉碧，日晒金城柳眼青。唤友黄鹂，声逐暖风飘院落；失群鸟雁，影随寒月下江汀。