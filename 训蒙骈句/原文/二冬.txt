君子竹，大夫松。偷香粉蝶，采蜜黄蜂。风定荷香细，日高花影重。大庾岭头梅灿烂，姑苏台足草蒙茸。跃马游人，苑内观花夸景美；操豚野老，田间拜社祝年丰。
冯妇虎，叶公龙。鱼沉雁杳，燕懒莺慵。依依河畔柳，郁郁涧边松。天成阆苑三千界，云锁巫山十二峰。骚客游归，双袖微沾花气湿；渔郎钓罢，一舟闲系柳阴浓。
催春鸟，噪秋蛩。郭荣叩马，卫献射鸿。玉盘红缕润，金瓮绿醅浓。对雪谁家吟柳絮，披风何处采芙蓉。芳满春园，红杏有颜清露洗；雨过秋谷，玄关无锁白云封。