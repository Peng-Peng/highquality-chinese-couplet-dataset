黄金殿，白玉堂。朱楼绣阁，画栋雕梁。玉琴横净几，珍簟展方床。梅碧正迎江岸雨，橘黄颓借洞庭霜。割麦山人，紧束黄云青满担；插秧野老，细分春雨绿成行。
开祖帐，踞胡床。弹丝品竹，劝酒称觞。樵歌来绿野，渔笛起沧浪。唤雨斑鸠喉舌冷，宿花蛱蝶梦魂香。天诏初传，仙女锦衣持虎节；大兵来出，将军绣衮压龙骧。
麟应瑞，凤呈祥。蝠争昼夜，燕渺炎凉。夜月梧桐院，春风桃李墙。淼淼溪流分燕尾，迢迢山路绕羊肠。唐穆性贪，库内青钱化作蝶；初平术妙，山中白石变成羊。