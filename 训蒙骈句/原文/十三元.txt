桃叶渡，杏花村。衔芦征雁，接箭老猿。晓径牛羊践，晴檐燕雀暄。水獭祭鱼知报本，山乌哺母不忘恩。曳丈高人，园菊径边寻故旧；荷锄野老，海棠花下戏儿孙。
碧鸡庙，金马门。金杯玉斗，龙勺牺樽。庆云拖玉殿，甘露滴铜盆。闭户袁安甘卧雪，下帷董子不窥园。廉范临民，慈惠群歌来何暮；于公治狱，清勤共羡死无冤。
鸦聚阵，鄂飞骞。画龙破壁，爱鹤乘轩。疏泉流地脉，移石动云根。芍药歌红翻古砌，薜萝行绿上颓垣。秋冷吴江，青枫叶落飘前渚；日斜彭泽，白蓼花飞过远村。