天转北，日升东。东风淡淡，晓日蒙蒙。野桥霜正滑，江路雪初融。报国忠臣心秉赤，伤春美女脸消红。孟轲成儒，早藉三迁慈母力；曾参得道，终由一贯圣人功。
清暑殿，广寒宫。诗推杜甫，赋拟扬雄。人情冷暖异，世态炎凉同。丝坠槐虫飘帐幔，竹压花蝶护房栊。高士游来，屐齿印开苔径绿；状元归去，马蹄踏破杏泥红。
龙泉剑，鸟号弓。春傩逐疫，社酒祈丰。笛奏龙吟水，箫吹凤啸桐。江面渔舟浮一叶，楼台谯鼓报三通。时当五更，庶尹拱朝天阙外；漏过半夜，几人歌舞月明中。